\chapter{Wnioski}
\label{cha:wnioski}

Niniejsza praca przedstawia podejście do problemu zapewnienia bezpieczeństwa aplikacji w architekturze zorientowanej na usługi przy użyciu koncepcji systemów zarządzania tożsamościami. W ramach związanych z nią prac badawczych zaprojektowano i zaimplementowano system stanowiący przykład wykorzystania mechanizmów zarządzania tożsamościami dla aplikacji w architekturze SOA. Jako standard realizujący założenia systemów zarządzania tożsamościami proponowany system wykorzystuje specyfikację SAML. 

Przykładowy system prezentowany w pracy dowodzi użyteczności zastosowania koncepcji systemów typu \textit{IdM} w kontekście aplikacji opartych o architekturę SOA. Wykorzystanie asercji SAML umożliwiło implementację mechanizmów uwierzytelniania klientów serwisów webowych, dostarczanych przy użyciu różnych standardów udostępniania usług sieciowych(SOAP, REST). Zastosowanie protokołu SAML pozwoliło na implementację mechanizmów bezpieczeństwa systemu wykorzystującego różnorodne usługi w celu dostarczania wymaganych funkcjonalności. 

Wykorzystanie tokenów bezpieczeństwa bazujących na asercjach SAML jest rozwiązaniem dobrze dopasowanym do specyfiki aplikacji w architekturze SOA oraz do potrzeb związanych z wdrażaniem aplikacji na platformach chmur obliczeniowych. Jest podejściem realizującym założenia mechanizmów bezpieczeństwa na poziomie przesyłanych wiadomości. Dzięki temu pozwala na stosunkowo prostą implementację elementów charakterystycznych dla architektury typu SOA, w tym magistrali usług(ESB). Jest rozwiązaniem elastycznym; umożliwiającym efektywne wdrożenie dla różnorodnych dostawców i odbiorców usług oraz elementów pośrednich. Implementacja mechanizmów bezpieczeństwa w oparciu o protokół SAML umożliwia realizację procedury jednokrotnego uwierzytelniania klienta procesu biznesowego wykorzystującego niezależne od siebie usługi.

Zastosowanie mechanizmów bezpieczeństwa opartych o koncepcję zarządzania tożsamościami upraszcza rozwiązania części problemów, obserwowanych dla innych rozwiązań zapewniania bezpieczeństwa aplikacji w architekturze SOA. Jest podejściem bardziej efektywnym w procesie wdrażania dla poszczególnych elementów w rozbudowanej infrastrukturze systemu o architekturze SOA. Jest rozwiązaniem skalowalnym; charakteryzującym się łatwością rozszerzania - również poza granice domen wyznaczonych przez zasięg poszczególnych usług uwierzytelniających.

Przedstawione rozwiązanie nie wykorzystuje wszystkich korzyści wiążących się z zastosowaną specyfikacją SAML jak i z innymi wykorzystanymi standardami, bibliotekami i narzędziami. Dlatego istnieje kilka potencjalnych ulepszeń systemu oraz tematów dalszych badań. Jednym z możliwych ulepszeń byłoby zastosowanie szyfrowania na poziomie fragmentów przesyłanych wiadomości. W przypadku serwisów przesyłających dane w formacie XML możliwe byłoby zastosowanie standardu XML Encrytpion. Brak jednak odpowiednich standardów dla informacji przesyłanych w formacie JSON. Innym potencjalnym ulepszeniem byłoby definiowanie możliwości i wymagań aplikacji w kontekście bezpieczeństwa przy użyciu mechanizmu polityk. Ważnym udoskonaleniem działania systemu byłoby wprowadzenie dodatkowych usług uwierzytelniających - STS i powiązanie ich relacją zaufania. Dzięki temu możliwe byłoby jednokrotne uwierzytelnianie klienta dla obsługi przez serwisy używające odrębnych usług bezpieczeństwa. Kolejne korzyści mogłaby przynieść integracja usługi STS odpowiedzialnej za dostarczanie i walidację tokenów bezpieczeństwa na potrzeby uwierzytelniania klientów serwisów z usługą IdP wykorzystywaną w procesie uwierzytelnia użytkowników aplikacji webowych.

Przedstawione podejście do problemu zapewnienia bezpieczeństwa systemów o architekturze SOA mogłoby zostać wykorzystane w rzeczywistych, złożonych systemach. Zaproponowane rozwiązanie jest dobrze dopasowane do charakteru aplikacji o architekturze typu SOA. Zastosowanie prezentowanego modelu pozwala na realizację procesu jednokrotnego uwierzytelniania. Pozwala na transparentne przekraczanie granic domen bezpieczeństwa. Możliwość wielokrotnego użycia rozwiązania dla różnych typów usług i jego skalowalność pozwalają na jego efektywne wdrożenie w rozbudowanej infrastrukturze systemu o architekturze SOA. Zastosowanie proponowanego podejścia pozwala zwiększyć poziom bezpieczeństwa systemu oraz rozszerzyć możliwości związane z uwierzytelnianiem i autoryzacją dostępu do jego zasobów.

%---------------------------------------------------------------------------